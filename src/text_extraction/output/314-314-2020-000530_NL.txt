Neerlegging-Dépôt: 22/01/2020 Regist.-Enregistr.: 03/03/2020 N°: 157455/C0/314

Paritair comité voor het Kappersbedrijf en de schoonheidszorgen nr. 314

Collectieve arbeidsovereenkomst van 22 januari 2020 tot invoering van een stelsel van werkloosheid met bedrijfstoeslag voor sommige oudere werknemers met een lange loopbaan die worden ontslagen.

Hoofdstuk I -Toepassingsgebied

Artikel 1. Deze collectieve arbeidsovereenkomst is van toepassing op de werknemers en op de werkgevers van de ondernemingen die vallen onder de bevoegdheid van het Paritair Comité voor het kappersbedrijf en de schoonheidszorgen.

Onder werknemers verstaat men de arbeiders, arbeidsters en bedienden.

Hoofdstuk II - Bepalingen

Artikel 2. Deze collectieve arbeidsovereenkomst wordt gesloten in uitvoering van:

1° de collectieve arbeidsovereenkomst nr.141 van de Nationale Arbeidsraad, gesloten op 23 april 2019, tot invoering, voor de periode van 1 januari 2021 tot 30 juni 2021, van een stelsel van bedrijfstoeslag voor sommige oudere werknemers met een lange loopbaan die worden ontslagen;

2° de collectieve arbeidsovereenkomst nr. 142 van de Nationale Arbeidsraad, gesloten op 23 april 2019, tot vaststelling op interprofessioneel niveau, voor 2021 en 2022, van de leeftijd vanaf welke een stelsel van werkloosheid met bedrijfstoeslag kan worden toegekend aan sommige oudere werknemers met een lange loopbaan die worden ontslagen;

3° de collectieve arbeidsovereenkomst nr. 17 van 19 december 1974, gesloten op 19 december 1974, tot invoering van een regeling van aanvullende vergoeding ten gunste van sommige bejaarde werknemers indien zij ontslagen worden;

4° het artikel 387 van het Koninklijk Besluit van 3 mei 2007 tot regeling van het stelsel van werkloosheid met bedrijfstoeslag, zoals de laatste keer gewijzigd door het Koninklijk Besluit van 30 januari 2017 (BS 13/02/2017).

Artikel 3. Voor de periode van 1 januari 2021 tot 30 juni 2021 kunnen aanspraak maken op het stelsel van werkloosheid met bedrijfstoeslag, de werklieden die gelijktijdig aan de volgende voorwaarden voldoen:

1° ze worden door hun werkgever ten laatste op 30 juni 2021 ontslagen, behoudens wegens dringende redenen zoals bedoeld in de wet van 3 juli 1978 betreffende de arbeidsovereenkomsten:;

2° ze bereiken de leeftijd van 59 jaar of ouder op het ogenblik van de beëindiging van de arbeidsovereenkomst en ten laatste op 30 juni 2021;

3° ze bewijzen op het einde van de arbeidsovereenkomst een beroepsloopbaan van 40 jaar als loontrekker.

De werknemers die voldoen aan de in vorige alinea's bepaalde voorwaarden en van wie de opzegtermijn verstrijkt na 30 juni 2021, behouden het recht op de bedrijfstoeslag.

De werknemers die voldoen aan de toegangsvoorwaarden voor SWT en die vóór 1 juli 2021 zijn ontslagen, kunnen, indien ze de voorwaarden bepaald in artikel 22, 83, alinea's 4 en 5 van het koninklijk besluit van 3 mei 2007 vervullen, een vrijstelling voor de aangepaste beschikbaarheid aanvragen op het ogenblik van hun inschrijving als werkzoekende, en dit tot 31 december 2022 indien ze op datum van de aanvraag de leeftijd van 62 jaar hebben bereikt of een beroepsverleden van 42 jaar kunnen bewijzen.

Artikel 4. Voor de betrokken werknemers, gelden dezelfde voorwaarden en procedures als deze bepaald in cao nr. 17 afgesloten in de Nationale Arbeidsraad.

De aanvullende vergoeding (= bedrijfstoeslag) ten laste van de werkgever zal berekend worden zoals bepaald in artikelen 6 en 7 van de cao nr. 17 afgesloten in de Nationale Arbeidsraad.

Bijgevolg zal deze aanvullende vergoeding gelijk zijn aan 50% van het verschil tussen de werkloosheidsuitkeringen en het netto referteloon van de werknemers. Voor de berekening van het voornoemd netto referteloon tot bepaling van de hoger vermelde aanvullende vergoeding zal evenwel, vanaf 1 januari 2004, de persoonlijke sociale zekerheidsbijdrage van de arbeiders berekend worden op 100% in plaats van 108% van hun begrensd maandloon.

Artikel 5. De in artikel 4 van deze cao bedoelde aanvullende vergoeding wordt overeenkomstig de bepalingen van de cao nr. 17 afgesloten in de Nationale Arbeidsraad toegekend.

Artikel 6. De in artikel 4 van deze cao bedoelde aanvullende vergoeding wordt maandelijks uitbetaald.

Zijn bedrag wordt, overeenkomstig artikel 8 van de cao nr. 17 afgesloten in de Nationale Arbeidsraad, gebonden aan de evolutie van het indexcijfer van de consumptieprijzen volgens de modaliteiten die van toepassing zijn inzake werkloosheidsuitkeringen; herzien overeenkomstig de herwaardering coëfficiënt door de Nationale Arbeidsraad jaarlijks vastgelegd, in functie van de evolutie van de regelingslonen.

Artikel 7. Werkloosheid met bedrijfstoeslag en tijdkrediet

In geval van gedeeltelijke of volledige schorsing van de arbeidsovereenkomst in het kader van tijdkrediet zal de aanvullende vergoeding bedoeld in artikel 4 berekend worden op basis van het arbeidsstelsel dat de periode van tijdkrediet voorafging.

Artikel 8. De aanvullende vergoeding zal doorbetaald worden in geval van “werkhervatting na ontslag” in toepassing van de bepalingen van de artikelen 4 bis, 4 ter en 4 quater van de cao nr. 17 afgesloten in de Nationale Arbeidsraad, zoals gewijzigd door de cao nr. 17 tricies van 19 december 2006.

Hoofdstuk III -Slotbepalingen

Artikel 9, Deze collectieve arbeidsovereenkomst wordt gesloten voor bepaalde duur. Ze treedt in werking op 1 januari 2021 en houdt op van kracht te zijn op 31 december 2022.
